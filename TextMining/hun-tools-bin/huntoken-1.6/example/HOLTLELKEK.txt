Nyikolaj Vasziljevics Gogol


Holt lelkek




Fordította: Devecseriné Guthi Erzsébet

ELSÕ RÉSZ



ELSÕ FEJEZET

N. kormányzósági székhely vendégfogadójának kapuján elég csinos, 
ruganyozott, kisebbfajta cséza gördült be, amilyenen agglegények 
szoktak utazni: nyugalmazott alezredesek, törzskapitányok, körülbelül 
százfõnyi jobbágysággal rendelkezõ földbirtokosok, egyszóval csupa 
olyan ember, akinek vagyoni helyzete közepesnek mondható. A csézában 
egy úr ült, nem különösen szép, de nem is csúnya, nem túlságosan 
kövér, de nem is túlságosan sovány, nem lehetett volna ráfogni, hogy 
öreg, de azt sem, hogy valami nagyon fiatal. Megérkezése a városban 
semmiféle izgalmat nem okozott, nem is volt benne semmi figyelemre 
méltó. Csak a fogadóval szemközt levõ csapszék ajtajában ácsorgó két 
muzsik tett rá valamiféle megjegyzést, de az is inkább a hintóra 
vonatkozott, mint a benne ülõre.

- Nézd a! - mondta az egyik a másiknak. - Micsoda kerék! Mit 
gondolsz, kibírná az a kerék Moszkváig, ha kellene?

- Ki - felelte a másik.

- De Kazanyig, azt hiszem, már nem bírná.

- Kazanyig nem - felelte a másik.

A társalgás ezzel véget is ért. De történt még más is. Amikor a cséza 
éppen odagördült a vendégfogadó elé, felbukkant egy fiatalember. 
Rendkívül szûk és rövid fehér pamutpantalló feszült rajta és 
rettentõen divatos frakk, amely alatt látható volt az ingmell, abban 
pedig egy pisztolyt ábrázoló, kulai bronztû. A fiatalember 
hátrafordult, és - fejéhez szorítva ellenzõs sapkáját, amelyet 
csaknem elröpített a szél - megnézte a kocsit. Aztán folytatta útját.

Mikor a fogat befordult az udvarra, a vendég elé kijött a háziszolga, 
vagy mint az orosz fogadókban nevezik: a pincér. Szüntelenül olyan 
élénken hajladozott-forgolódott, hogy az arcát nem is lehetett 
megfigyelni. Hórihorgas fickó volt; sebesen futott ki, karján 
asztalkendõvel, hosszú pamutszövet kabátban, amelynek gallérja 
csaknem tarkójáig ért; megrázta üstökét, és fürgén vezette fel a 
vendéget az emeletre, aztán végig a fából épült folyosón, hogy 
megmutassa az új lakónak az istentõl neki rendelt szállást. A szoba a 
szokásos fajtájú volt, mint maga a fogadó is, vagyis pontosan olyan, 
mint általában a kormányzósági városok fogadói, ahol az utasok napi 
két rubelért nyugalmas szobát kapnak; svábbogarakkal, amelyek mint 
fekete szilvák kukucskálnak ki minden zugból, és a szomszédos 
helyiségbe nyíló ajtóval, amely mindig komódszekrénnyel van 
eltorlaszolva, a mögött lakik a szomszéd vendég: csöndes, békés 
ember, de módfelett kíváncsi természetû, mindent részletesen óhajt 
tudni az újonnan érkezett utasról. A fogadó homlokzata megfelelt a 
belsejének: igen hosszú, egyemeletes ház volt. A földszintet nem 
vakolták be, így hát sötét téglaszínû maradt, és késõbb még 
sötétebbre vált az idõjárás viszontagságaitól, meg egyébként is elég 
piszkos volt. Az emeletet - mint idõtlen idõk óta mindenütt - sárgára 
festették; a földszinten lószerszám-, köteles- és pereces boltocskák 
voltak. A sarokboltban - vagyis inkább a bolt ablakában - vörösréz 
szamovár mellett egy szörpárus ült. Az arca ugyanolyan vörös volt, 
mint rézedénye, ha az egyiket nem keretezi szurokfekete szakáll, 
messzirõl azt lehetett volna hinni, hogy az ablakban két szamovár van.

Mialatt a vendég körülnézegetett szobájában, behordták a málháját, 
mindenekelõtt egy fehér bõröndöt. Elég viharvert állapotban volt, ami 
arra mutatott, hogy nem elõször van úton. Ezt a bõröndöt a bekecses, 
alacsony termetû kocsis; Szelifan és a harminc év körüli inas, 
Petruska cipelte be. Petruskának - akin látni valóan uraságoktól 
levetett, túlságosan bõ és viseltes kabát lötyögött - mogorva 
tekintete, igen vastag ajka és igen nagy orra volt. A bõrönd után egy 
vörös fából készült, kaméliai nyírfa berakásokkal díszített ládikát, 
sámfákat és egy kék papirosba csomagolt sült csirkét hoztak be. Mikor 
mindezt lerakták, Szelifan az istállóba ment, hogy ellássa a lovakat, 
Petruska, az inas pedig beköltözködött a kis elõszobába - nagyon 
sötét, szûk odú volt ez; oda vitte be köpenyét s azzal együtt a maga 
jellegzetes, egyéni szagát, majd behurcolta a személyes cókmókját 
tartalmazó kis zsákot; abból is ugyanaz a bûz áradt. Ebben a csöpp 
zugban, a fal mellett keskeny, háromlábú ágyat állított fel, arra 
vékony, keshedt matrachoz hasonló pokrócfélét terített, amely már 
olyan lapos volt, mint a palacsinta - s talán olyan zsíros is -; nagy 
nehezen sikerült kikunyerálnia a fogadóstól.

Mialatt a szolgák kicsomagoltak, rendezkedtek, az úr bement a közös 
terembe. Hogy milyenek ezek a közös termek, azt minden utas igen jól 
tudja, valamennyiben ugyanazok az olajfestékkel mázolt falak: felül 
megsötétedtek a, pipafüsttõl, alul kikoptak a mindenféle utasok, de 
még inkább a helybeli kereskedõk hátától (vásárok alkalmával ugyanis 
az árusok ötöd-hatodmagukkal térnek be ide, hogy szokásos néhány 
csésze teájukat megigyák), ugyanaz a füstös mennyezet, ugyanaz a 
füstös csillár, tele kristályfüggõkkel, ezek mindig himbálóznak és 
csilingelnek, valahányszor a pincér a. vedlett viaszosvászonnal 
bevont padlón végigszáguld, ügyes lendülettel egyensúlyozva a tálcát, 
amelyen annyi a teáscsésze, mint tengerparton a madár; ugyanazok a 
képek a falon, egyszóval minden szakasztott olyan, mint valamennyi 
más ilyen helyen, legfeljebb annyi a különbség, hogy itt az egyik 
festmény nimfát ábrázol oly óriási mellekkel, amilyeneket az olvasó 
bizonyára még sohasem látott. Egyébként a természet hasonló játéka 
észlelhetõ különféle történelmi képeken is; hogy ezeket honnan, 
mikor, kik hozták ide, Oroszországba - nem tudni, talán éppen a mi 
mûvészetkedvelõ fõuraink Olaszországban vásárolták idegenvezetõik 
tanácsára. Az úr letette ellenzõs sapkáját, nyakáról legöngyölítette 
szivárványszínû gyapjúsálját, amilyeneket házasembereknek a feleségük 
saját kezûen szokott kötni, s használati utasítással is szolgál 
hozzá, mint használják. Hogy a nõtleneknek kik kötik ezeket a 
nyakravalókat, nem tudnám pontosan megmondani, én ilyen sálakat sosem 
viseltem. A vendég tehát lecsavargatta magáról a sálat, és 
megrendelte ebédjét. Miközben feltálalták asztalára a különféle, 
közismert vendéglõi fogásokat, mint: scsí leveles piroggal - amelyet 
heteken át szándékosan tartogatnak az utasok számára; velõ borsóval, 
káposzta kolbásszal, sült kappan, sós uborka, az elmaradhatatlan édes 
leveles fánk amely mindig készen kapható, miközben tehát mindezeket 
részint felmelegítve, részint csak úgy hidegen, felszolgálták neki, 
mindenféle ostobaságot kérdezgetett a szolgától, vagyis a pincértõl; 
elmondatta magának, ki volt a régebbi vendéglõs, és ki a mostani, 
mekkora a jövedelme, megkérdezte, nagy zsivány-e a gazda, amire a 
pincér szokásához híven azt felelte: "Bizony nagy gazember az, 
nagyságos uram." Ebbõl látható, hogy mint a felvilágosult Európában a 
felvilágosult Oroszországban is még most is sok az olyan tekintélyes 
ember, akinek a vendéglõben nem is ízlik az ebéd, ha a felszolgáló 
pincérrel társalgásba nem bocsátkozik, sõt ha olykor ki nem figurázza 
egy kicsit a maga mulatságára. A vendég egyébként nem csupán efféle 
haszontalan kérdéseket tett fel; pontosan megtudakolta, ki a város 
kormányzója, a kamara elnöke, az ügyész, egyszóval nem hagyott ki 
egyetlen számottevõ közhivatalnokot sem, de még pontosabban, szinte 
mélységes együttérzéssel kérdezõsködött valamennyi jelentékenyebb 
földbirtokosról, hogy melyiknek hány léleknyi jobbágysága van, melyik 
milyen távolságra lakik a várostól, még arról is, hogy melyiknek 
milyen a természete, s hogy milyen gyakran jár be a városba. Élénken 
érdeklõdött a környék egészségi viszonyai felõl: nem dúltak-e a 
kormányzóságban bizonyos fertõzõ betegségek, valamiféle járványos 
hideglelés, pusztító forróláz, himlõ vagy más efféle, s minderrõl 
olyan kitartóan, olyan aprólékos pontossággal, hogy az már többnek 
látszott puszta kíváncsiságnál. A vendég magabiztos fellépésében volt 
valami tekintélyt keltó, és rendkívül hangosan fújta az orrát. Nem 
tudni, miképpen csinálta, de tagadhatatlan, hogy harsogott az orra, 
mint a trombita. Ez a látszatra teljesen igénytelen képessége olyan 
áhítatos tiszteletet ébresztett a fogadó szolgájában, hogy az, 
valahányszor meghallotta a fent említett hangot, megrázta üstökét, 
tisztelettudóan kiegyenesedett, és mély fõhajtás kíséretében 
megkérdezte, nem óhajt-e valamit az úr. Ebéd után a vendég megivott 
egy kis csésze kávét, majd leült a díványra; s a háta mögé párnát 
gyömöszölt; ezeket a párnákat az orosz fogadókban rugalmas lószõr 
helyett valami téglához vagy kavicshoz szerfölött hasonló anyaggal 
szokták megtömni. Ekkor már ásítozni kezdett, megparancsolta hát, 
hogy vezessék a szobájába, ahol aztán lefeküdt, s vagy két óra 
hosszat aludt. Mikor kipihente magát, a pincér kérésére felírta egy 
kis papírlapra hivatali rangját, vezeték- és keresztnevét, amint 
illik, a rendõrség tájékoztatására. A pincér a lépcsõn lefelé menet 
lassan szótagolva a következõket olvasta a papírlapról: "Pavel 
Ivanovics Csicsikov miniszteri tanácsos, földbirtokos, magánügyben." 
Mialatt a pincér még egyre ezt a szöveget betûzgette, Pavel Csicsikov 
elindult, hogy megnézze a várost, amely, mint kiderült, kedvére való 
volt, mert semmiben sem maradt el más kormányzósági városoktól. 
Élesen ötlött szembe a kõházakon a sárga szín, és szerényen sötétlett 
a szürke a faépületeken. A házak földszintesek, egy- és másfél 
emeletesek voltak, az elmaradhatatlan magasföldszinttel, amely a 
kormányzósági építészek véleménye szerint nagyon szép. Ezek a házak 
néhol szinte elvesztek a mezõszélességû utcák és a fakerítések 
végtelen sorai között, néhol meg egy csomóban szorongtak, s ezek a 
helyek észrevehetõen élénkebbek, népesebbek voltak. Itt-ott cégtáblák 
függtek amelyekrõl az esõ csaknem teljesen lemosta a festéket; emezek 
cserepeket vagy csizmákat ábrázoltak; azon egy kék nadrág és 
"Arsavszkij szabómester" felírás látszott; itt egy bolt sapkákkal, 
kucsmákkal és a következõ felírással: "Vaszilij Fjodorov, 
külföldrõl", ott egy másik, annak a cégtábláján biliárdasztal és két 
játékos volt látható, olyan frakkokban, amilyeneket nálunk a 
színházban viselnek a vendégeket megszemélyesítõ szereplõk az utolsó 
felvonásban, a biliárdozókat a mázoló a célnak irányított dákóval 
ábrázolta, kissé hátraficamodott karral és keresztben kaszáló lábbal, 
mintha bokáznának a levegõben. Alattuk pedig felírás hirdette: "Ez 
aztán jó szórakozás!" Helyenként egyszerûen az utcán állítottak fel 
dióval, szappannal és szappanra emlékeztetõ mézeskaláccsal megrakott 
asztalokat, máshol lacikonyhákat, amelyek fölé kövér halat festettek, 
beledöfött villával. Leggyakoribb látvány azonban a megfeketedett, 
kétfejû állami sas volt; ezt ma már a tömör "Pálinkamérés" felirat 
helyettesíti. A kövezet mindenütt elég hitvány volt. Csicsikov 
benézett a városi kertbe is, amelynek fiatal, vékony fácskái igen 
nehezen vertek gyökeret, és csenevész törzsük alját háromszögbe 
állított, olajfestékkel szép élénkzöldre mázolt kis karók támogatták. 
Egyébként, bár ezek a fácskák legfeljebb sétapálca-magasságúak 
voltak, az újságok - egy ünnepi kivilágításról szóló cikk 
keretében - azt írták róluk, hogy: Városunk szépségét, hála a városi 
kormányzó odaadó gondoskodásának, jelentõsen fokozta a kert, amelynek 
terebélyes fái, dús lombjai oly kellemes hûvösséget árasztanak a 
rekkenõ forróság napjaiban... továbbá hogy: oly megható volt látni, 
mint dobogott a polgárok szíve a túláradó hálától, és mint omlott a 
könnyek árja a polgármester úr iránt érzett elismerés jeléül.

Csicsikov részletesen megtudakolta egy városi õrtõl, merre vezet a 
legrövidebb út a székesegyházhoz, a közhivatalokhoz, a kormányzóhoz, 
aztán elindult, hogy megnézze a város közepén át hömpölygõ folyót; 
útközben letépett valami falragaszt egy oszlopról, azzal a 
szándékkal, hogy ha hazaér, majd alaposabban elolvassa; érdeklõdve 
nézett meg egy szemrevaló dámát, aki a fa gyalogjárón libegett tova, 
s akit egy katonaruhás fiú követett, kezében csomaggal, majd még 
egyszer figyelmesen szemügyre vett mindent, mintha jól emlékezetébe 
akarná vésni a hely fekvését, azzal hazament, egyenesen a szobájába; 
a lépcsõn föl menet könnyedén a háziszolga karjára támaszkodott. 
Megteázott, azután asztalhoz ült, gyertyát hozatott, kivette zsebébõl 
a falragaszt, közelebb tartotta a gyertyavilághoz, végül jobb szemét 
kissé összehúzva olvasni kezdett. A falragaszból egyébként nem sok 
érdekeset tudhatott meg: Kotzebue-tól adtak egy drámát, amelyben 
Rollát G. Popljovin, Korát Zjablova leányasszony játszotta, a többi 
szereplõ pedig még ezeknél is jelentéktelenebb volt, de azért 
Csicsikov végigolvasta a lapot az utolsó betûig, megtudta még a 
földszinti jegyek árát is, valamint azt is, hogy a színlapot a 
kormányzóság hivatalos nyomdájában nyomtatták - ezután a túlsó 
oldalra fordított, hogy megtudja, nincs-e ott is valami; de nem 
talált semmit, megtörölte hát a szemét, szép rendesen összehajtogatta 
a lapot, és eltette ládikájába, ahová, szokása szerint, mindent 
elrakott, ami csak a keze ügyébe akadt. A napot azzal fejezte be, 
hogy megevett egy adag hideg borjúsültet, megivott egy kis üveg 
erjesztett scsílevet, aztán lefeküdt és elaludt, mélyen, mint akit 
lebunkóztak - ahogyan az óriási orosz birodalom némely vidékén 
mondják. A következõ napot teljesen a látogatásoknak szentelte. 
Elindult, hogy valamennyi magas rangú hivatalnoknál látogatást 
tegyen. Tisztelgett a kormányzónál, aki Csicsikovhoz hasonlóan nem 
volt sem kövér, sem sovány, és nyakán az Anna-rendjel függött; 
rebesgették, hogy várományosa a csillagnak1 is; egyébként igen jámbor 
ember volt, és olykor tüllhímzéseken dolgozgatott. Csicsikov ezután 
az alkormányzóhoz ment, majd az államügyészhez, a törvényszéki 
elnökhöz, a rendõrkapitányhoz, az állami adóbérlõhöz, a kincstári 
gyárak igazgatójához... sajnos kissé nehéz emlékezetben tartani az 
elõkelõségek teljes névsorát; de elég, ha annyit mondunk, hogy a 
vendég nem mindennapi tevékenységet fejtett ki a látogatások 
lebonyolítása terén. Még a közegészségügyi felügyelõnél és a városi 
építésznél is tiszteletét tette: És azután is sokáig ült kocsijában, 
ott töprengett, hogy kit kellene még meglátogatnia. De több 
közhivatalnok már nem volt a városban. Az államhatalom e 
képviselõivel folytatott beszélgetései során igen ügyesen tudott 
hízelegni mindegyiknek. A kormányzó elõtt futólag megjegyezte, hogy 
ebben a kormányzóságban úgy utazik az ember, mint a paradicsomban, az 
utak mindenütt bársonysimák, s hogy az olyan kormány, amely a felelõs 
helyekre ilyen bölcs embereket állít, valóban a legnagyobb dicséretet 
érdemli. A rendõrfõnöknek igen nagy elismeréssel nyilatkozott a 
városi közbiztonság õreirõl. Az alkormányzót és a törvényszéki 
elnököt - akik még csak államtanácsosok voltak - véletlen 
"nyelvbotlás" következtében, kétszer is kegyelmes uramnak szólította, 
s ezzel igen rokonszenvessé tette magát e két úr elõtt. A dolognak az 
volt az eredménye, hogy a kormányzó még aznapra meghívta házához egy 
kisebb estélyre.

A többiek szintén meghívták, ki ebédre, ki kártyára, ki teára. 
Csicsikov észrevehetõen kerülte, hogy saját személyérõl sok szó 
essék. Ha mégis beszélnie kellett magáról, akkor, bizonyos 
hangsúlyozott szerénységgel, leginkább csak általánosságokat mondott, 
s szavai ilyenkor kissé mesterkélten hangzottak: hogy ó a világ 
legjelentéktelenebb férge, igazán nem méltó arra, hogy foglalkozzanak 
vele, sejtette, hogy életében már sok mindenen ment keresztül, sokat 
tûrt és szenvedett az igazságért, van is sok ellensége, még 
merényletet is követtek el ellene, és most, amikor - nyugalomra 
áhítozva - csendes zugot keres, ahol békében élhet, s a sors ebbe a 
városba vetette, elmulaszthatatlan kötelességének érzi, hogy 
kifejezze tiszteletét a vezetõ hivatalnokok iránt. Mindössze ennyit 
tudtak meg a városban a jövevényrõl, aki sietett eleget tenni a 
kormányzó meghívásának, és hamarosan megjelent az estélyen. Több mint 
két óra hosszat készülõdött erre az estélyre, s oly aprólékos gonddal 
öltözött, amilyenre ritkán akad példa. Ebéd után szundított egyet, 
aztán mosdóvizet hozatott, felfújta az arcát - még nyelvével is 
segített kifeszíteni -, és mindkét oldalt nagyon sokáig szappanozta. 
Mikor ezzel elkészült, a szolga válláról levette a törülközõt, s 
kidagasztott képét körös-körül, egyik fülétõl a másikig megtörülte, 
de elõbb vagy kétszer egyenesen a szolga arcába prüsszentett. Tükörbe 
nézett, feltette ingmellét, orrából kirántott két elõmerészkedõ 
szõrszálat... s a következõ pillanatban már áfonyaszínû pettyes 
frakkjában állt a tükör elõtt. Azután ekképp kiöltözködve, saját 
hintajába ült, s végighajtatott a végtelen, széles utcákon, amelyeket 
csak nagyon gyéren világítottak meg az ablakokból itt-ott kiszûrõdõ, 
halványan hunyorgó fények. Bezzeg a kormányzó háza ki volt világítva, 
mintha bálra készülõdtek volna: a kapu elõtt hintók, lámpásokkal, a 
bejáratnál két csendõr, a távolban fullajtárok 
kiáltozása - egyszóval, ahogy dukál. Csicsikov, mikor a terembe 
belépett, kénytelen volt egy pillanatra lehunyni a szemét, mert a 
gyertyák, a lámpák és a dámák ruháinak ragyogása kápráztatta. Minden 
fényben úszott. Fekete frakkok bukkantak fel, idesuhantak, 
odaröppentek, egyesével és csoportosan, mint nyáridõben, forró 
júliusban a legyek a fehéren csillogó süvegcukorra, amelyet az öreg 
kulcsárné a nyitott ablak elõtt aprít csillogó darabokra, a gyerekek 
mind köréje gyûlnek, bámészan nézik, figyelmesen követik 
tekintetükkel a kalapácsot emelgetõ érdes kéz mozdulatait, a legyek 
rajai pedig, a könnyû fuvallat szárnyán is emelkedve, vakmerõen 
berepülnek mint teljes jogú gazdák, kihasználják, hogy az öregasszony 
vaksi is, meg bántja is a szemét az odatûzõ nap, ellepik az édes 
darabkákat, hol egyesével, hol sûrû csoportokban. A legyek, amelyeket 
jóltartott a gazdag nyár, meg különben is lépten-nyomon 
ínyencfalatokra akadtak, egyáltalában nem azért lepték el a cukrot, 
hogy egyenek belõle, hanem hogy mutogassák magukat, hogy 
sétafikáljanak, parádézzanak a csillogó halmon, összedörzsöljék 
elülsõ vagy hátsó lábukat, vagy megvakargassák szárnyuk alját, vagy 
két elülsõ lábacskájukat kinyújtva, megdörzsölgessék a fejüket, 
megforduljanak, elrepüljenek s aztán ismét visszaszálljanak újabb 
tolakodó rajokban.

Csicsikov jóformán még körül sem nézhetett a teremben, a kormányzó 
máris karon fogta, s azon nyomban bemutatta a kormányzónénak. Az 
újonnan jött vendég most sem vallott szégyent modorával: olyan bókot 
mondott, amely felettébb illendõ volt a magafajta középkorú ember 
részérõl, akinek hivatali rangja nem nagyon magas, de nem is 
különösen alacsony. Mikor a párok felálltak a tánchoz, s a többiek 
mind a fal mellé szorultak, Csicsikov hátrakulcsolta kezét, és vagy 
két percig nagyon figyelmesen szemlélte a társaságot. Sok hölgy igen 
szép és divatos öltözékben pompázott, sok viszont olyan ruhában volt; 
amilyet egy kormányzósági városban, isten segítségével, kapni lehet. 
A férfiak itt is, mint mindenütt, két csoportra oszlottak: 
karcsúbbakra és testesebbekre. A karcsúbbak állandóan a hölgyek körül 
sündörögtek. Voltak közöttük olyanok, akiket alig lehetett 
megkülönböztetni a péterváriaktól, ugyanolyan tisztán és gondosan 
ápolt, ízléssel fésült oldalszakálluk, vagy egyszerûen kellemes, 
teljesen simára borotvált tojásdad arcuk volt, ugyanolyan fölényesen 
ültek le a hölgyekhez, ugyanúgy társalogtak franciául és nevettették 
a hölgyeket, mint a péterváriak. A férfiak másik csoportjához a 
testesebbek tartoztak, meg az olyanok, mint Csicsikov, akik nem 
túlságosan kövérek, de nem is nagyon soványak. Ezek viszont 
igyekeztek távol tartani magukat a dámáktól, s minduntalan 
félresandítottak, hogy lássák, nem állították-e még fel a kormányzó 
inasai a zöld whistasztalt. Az õ arcuk telt, gömbölyû volt, 
némelyikén bibircsók is virított, sõt akadt köztük himlõhelyes is. 
Hajukat nem bodorították fürtösre, sem üstöküket bóbitásra, sem 
diable m'emporte22 módra - ahogyan a franciák mondják -: vagy rövidre 
nyíratták a hajukat, vagy teljesen simára fésülték, arcvonásaik pedig 
legtöbbnyire kerekdedek és erõsek voltak. Ezek közé tartoztak a város 
tiszteletre méltó hivatalnokai. Ó, jaj! A kövéreknek mindig inkább 
sikerült zöld ágra vergõdniük ezen a világon, mint a soványaknak. A 
soványak hivatalnoki mûködése rendszerint csak annyi, hogy egyes 
alkalmi megbízásokat teljesítsenek; olykor csak az elõjegyzettek 
listáján szerepelnek, és állandóan ide-oda hányódnak, megélhetésük 
valamiképp a levegõben lóg és teljesen bizonytalan. A kövérek 
ellenben sosem vállalnak efféle alkalmi megbízásokat, hanem csak 
biztos állást, s ha azt egyszer elfoglalták, olyan biztosan és erõsen 
beleülnek, hogy hamarabb összedõlhet a világ, beomolhat alattuk a 
föld, mintsem otthagynák a helyüket. Õk nem szeretik a külsõ 
ragyogást. A frakkjuk ugyan nem olyan jó szabású, mint a karcsúaké, 
ehelyett azonban pénzesládájukon isten áldása van. A karcsúnak három 
év múltán egyetlen lelke33 sem marad, mert valamennyit elzálogosítja, 
a kövér felõl nyugodt lehet mindenki, máris van egy háza a város 
végén - ezt a felesége nevén vette -, majd feltûnik a város másik 
végén egy másik háza, azután a város közelében egy kis birtok, azután 
egy falu is, mindennel, ami kell. A kövér végül, miután eleget 
szolgálta az istent és az uralkodót, s érdemessé tette magát a 
köztiszteletre, otthagyja hivatalát, falura költözik, és földbirtokos 
lesz, derék, igazi orosz úr, vendégszeretõ házigazda - és igen jól 
él. Karcsú utódai pedig - orosz szokás szerint - szédítõ iramban 
verik el az egész apai vagyont. Nem titkolhatjuk, hogy Csicsikovot 
körülbelül ezek a gondolatok foglalkoztatták, miközben a társaságot 
nézegette, ennek pedig az volt a következménye, hogy végül is a 
testesekhez csatlakozott, akiknek körében viszontláthatta csaknem 
valamennyi ismerõsét: az ügyészt koromfekete, sûrû szemöldökével s 
kissé hunyorgó bal szemével, amellyel mintha intett volna: "Gyere a 
másik szobába, barátocskám; ott majd mondok neked valamit" - de 
valójában komoly, hallgatag ember volt; a postamestert, ezt az 
alacsony termetû, de elmés gondolkodót; a nagyon eszes és szeretetre 
méltó törvényszéki elnököt valamennyien úgy üdvözölték, mint régi 
ismerõst, mire Csicsikov meghajolt, kissé oldalvást, de nem minden 
kecsesség nélkül. Itt mindjárt megismerkedett egy nagyon nyájas és 
elõzékeny földbirtokossal, Manyilovval, s a kissé félszegnek látszó 
Szobakeviccsel, aki máris rálépett a lábára, aztán így szólt: 
"Bocsánatot kérek." Ugyanitt azonnal whistezni hívták, s a meghívást 
az elõbbihez hasonló udvarias meghajlással fogadta el. Azzal leültek 
a zöld asztalhoz, és vacsoráig már föl sem álltak. A társalgás 
azonnal abbamaradt, amint mindig történni szokott, valahányszor az 
emberek végre értelmes gyakorlati foglalkozásnak adhatják át magukat. 
A postamester ugyan beszédes természetû volt, de mihelyt kártyát vett 
a kezébe, arca komoly, töprengõ kifejezést öltött, alsó ajkával 
befödte a felsõt, és így tartotta a játék egész ideje alatt. Ha 
filkót vágott ki, jó erõsen az asztalhoz csapta, ha dámát, akkor azt 
mondta: "Kifelé, vén papné!", ha királyt, akkor meg azt, hogy: "Ki 
veled, tambovi muzsik!" A törvényszéki elnök olykor felkiáltott: "Én 
kiráncigálom a bajuszánál fogva. Ki én!" Idõnként, miközben 
csapkodták a lapokat, ilyen kifakadások hallatszottak: "Már akár így, 
akár úgy, nincs más hátra, ki kell dobnom a kárót!" Meg egyszerû 
felkiáltások: "Hát akkor pikk! Pikkecske! Pikula!" Sõt még inkább: 
"Treff'", azaz más szóval: Treffentyû!" - ilyen nevekre keresztelték 
el maguk között a különféle kártyaszíneket. A játszmák végén 
vitatkoztak, szokás szerint. elég hangosan. A mi újonnan érkezett 
vendégünk is vitatkozott, de valamiképp nagyon ügyesen intézte: 
valamennyien látták, hogy ellenvetése van, de mindenesetre nagyon 
megnyerõen, tapintatosan vitatkozott. Sosem mondta: "Dobjon már!", 
hanem: "Szíveskedjék dobni!", "Bátorkodom elvinni az ön kettesét" és 
így tovább. Hogy bizonyos esetekben még jobban megnyerje magának 
ellenfeleit, minden alkalommal elébük tartotta zománcozott ezüst 
tubákosszelencéjét, amelynek aljába két ibolyaszálat tett, hogy a 
dohány illatos legyen: Csicsikov figyelmét leginkább a föntebb 
említett két földbirtokos: Manyilov és Szobakevics kötötte le. 
Mindjárt tudakozódott is felõlük, oly módon, hogy néhány pillanatra 
félrehívta a törvényszéki elnököt és a postamestert. A hozzájuk 
intézett kérdésekbõl kiderült, hogy a vendég nemcsak tudnivágyó, 
hanem nagyon alapos is, mert mindenekelõtt az iránt érdeklõdött, hogy 
melyiknek hány léleknyi jobbágysága van, milyen állapotban van a 
birtokuk - csak azután kérdezte meg apai és keresztnevüket. Rövid idõ 
múltán mind a két földbirtokost sikerült tökéletesen elbájolnia. 
Manyilov, aki még egyáltalában nem volt idõs ember, és nevetés közben 
mindig hunyorgatta cukorédes tekintetû szemét, valósággal el volt 
ragadtatva a vendégtõl. Igen sokáig szorongatta a kezét, és kérlelte, 
szerencséltesse látogatásával a falujában, amely - állítása 
szerint- mindössze tizenöt versztányira van a városi határsorompótól. 
Amire Csicsikov a legudvariasabb fõhajtással és barátságos 
kézszorítással azt felelte, hogy nemcsak szíves örömest látogatja 
meg, hanem legszentebb kötelességének tartja elfogadni ezt a 
meghívást. Szobakevics is meghívta: "Hozzám is jöjjön el" - mondta 
kurtán, és összeütötte a bokáját; olyan hatalmas csizmát viselt, hogy 
abba illõ lábat alig lehetne találni, különösen manapság, amikor már 
Oroszországban is kezdenek kiveszni a daliák.

Csicsikov másnap ebédre és estére a rendõrfõnökhöz volt hivatalos, 
ahol délután háromkor leültek whistezni, és éjjel két óráig 
játszottak. Ott megismerkedett többek között Nozdrjov 
földbirtokossal, egy igen fesztelen modorú, harminc év körüli 
fickóval, aki három-négy szó után már letegezte. A rendõrfõnökkel és 
az ügyésszel szintén tegezõdött, és igen barátságos viszonyban volt 
velük, de amikor leültek a kártyaasztalhoz, és nagy tétekben 
játszottak, a rendõrfõnök és az ügyész rendkívüli figyelemmel kísérte 
minden ütését, s jól megnézett minden kártyát, amelyet Csicsikov 
kijátszott. A következõ estét Csicsikov a törvényszéki elnöknél 
töltötte, aki kissé zsírpecsétes háziköntösben fogadta vendégeit, 
közöttük két hölgyet. Azután estélyen volt az alkormányzónál, 
nagyszabású ebéden az adóbérlõnél; az ügyésznél kisebb ebéden, amely 
egyébként felért egy naggyal, mise után pedig a polgármesternél 
villásreggelin, amely szintén felért egy ebéddel. Elég az hozzá, 
egyetlen órát sem kellett otthon töltenie, s a fogadóba csak aludni 
járt. A vendég, hogy, hogy nem, minden tárgykörben otthonos volt, és 
tapasztalt, világlátott embernek bizonyult. Bármirõl folyt a 
társalgás, hozzá tudott szólni: ha lótenyésztésrõl volt szó, arról 
beszélt; ha fajkutyákról beszéltek; ehhez is igen szakavatott 
megjegyzéseket tudott fûzni; ha a pénzügyi kamara nyomozásairól esett 
szó, kiderült, hogy az igazságszolgáltatás terén sem tájékozatlan; ha 
biliárdjátékról folyt a vita, ó ahhoz is értett; ha a jótékonyságot 
emlegették, a jótékonyságról is igen helyénvalóan és szépen 
nyilatkozott, még könnyek is szöktek a szemébe; ha a pálinka 
minõségérõl beszéltek, õ abban is szakértõ volt; a vámházi 
felügyelõkrõl és vámhivatalnokokról úgy beszélt, mintha ó maga 
felügyelõ is, hivatalnok is volna. De bámulatos, hogy mindezt 
bizonyos méltósággal cselekedte, és igen mértéktartóan, 
fegyelmezetten viselkedett. Nem beszélt hangosan, de túl halkan sem, 
hanem éppen úgy, ahogy illik. Egyszóval, akárhogy forgatjuk is a 
dolgot, mindenképpen nagyon rendes, derék ember volt. A hivatalnokok 
valamennyien örömmel fogadták. A kormányzó úgy nyilatkozott róla, 
hogy jó szándékú ember, az ügyész, hogy józan gondolkodású ember, a 
törvényszéki elnök, hogy szakavatott ember, a csendõr ezredes, hogy 
mûvelt ember, a rendõrfõnök, hogy udvarias és szívélyes ember, a 
rendõrfõnök felesége pedig, hogy a legszeretetreméltóbb és 
legudvariasabb ember. Még Szobakevics is, aki ritkán nyilatkozott 
valakirõl kedvezõen, most, amikor a városból hazatérve, elég késön, 
levetkõzött, és sovány felesége mellé feküdt, azt mondta: 
"Lelkecském, a kormányzónál voltam estélyen, ebéden pedig a 
rendõrfõnöknél, és megismerkedtem Csicsikov miniszteri tanácsossal, 
igen rokonszenves ember!", mire az asszony csak ennyit mondott: 
"Hm!", és megbökte a lábával. E

Ilyen hízelgõ vélemény alakult ki a vendégrõl a városban, és ilyen is 
maradt mindaddig, amíg egy fölöttébb különös tulajdonsága és 
vállalkozása - mint vidéken mondani szokás: egy váratlan fordulat -, 
amelyrõl az olvasó rövidesen értesülni fog, a legnagyobb mértékben 
meg nem döbbentette úgyszólván az egész várost.


MÁSODIK FEJEZET

A vendég már több mint egy hete tartózkodott a városban, estélyekre 
és ebédekre járt, így aztán, mint mondani szokás, nagyon kellemesen 
telt az ideje. Végül elhatározta, hogy látogatásait a városon kívül 
esõ helyekre is kiterjeszti, és felkeresi Manyilovot és 
Szobakevicset, mert megígérte nekik. Lehet, hogy erre más, komolyabb 
ok ösztökélte, valamely sokkal fontosabb, a szívéhez sokkal közelebb 
esõ ügy... De errõl majd idejében értesül az olvasó, ha egyáltalán 
türelme lesz, hogy végigolvassa ezt a nagyon hosszú elbeszélést, 
amely ezután még terjedelmesebbé válik, még szélesebb mederben fog 
hömpölyögni, mígnem közeledik a befejezés, amely felteszi a koronát a 
történetre. Szelifan, a kocsis parancsot kapott, hogy kora reggel 
fogjon be az ismert csézába. Petruska, az inas meg parancsot kapott, 
hogy maradjon otthon, vigyázzon a szobára és a bõröndre. Nem lesz 
fölösleges, ha az olvasó megismerkedik hõsünk e két jobbágyával. Igaz 
ugyan, hogy ók, természetesen, nem fontos személyek, még csak olyanok 
sem, akiket másod-, sõt harmadrendûnek neveznek, s igaz, hogy nem õk 
mozgatják a cselekmény rugóit és fõbb szálait - talán csak itt-ott 
érintik, s néhol kissé összefonódnak velük; de a szerzõ mindenben 
rendkívül szereti a szabatosságot, s ez alkalommal is, ámbár maga is 
orosz, alapos akar lenni, mint a német. Ehhez egyébként sincs szükség 
sok idõre és helyre, mert nem sokat kell hozzátenni ahhoz, amit az 
olvasó már tud, hogy ugyanis Petruska uraságoktól levetett, kissé bõ, 
barna kabátot viselt, s hogy mint a magafajtájúak közül a legtöbbnek, 
nagy orra és vastag ajka volt. Ami természetét illeti, inkább 
hallgatagnak lehetett mondani, mint beszédesnek, mi több: dicséretes 
buzgalommal igyekezett mûvelõdni, azaz könyveket olvasni, amelyek 
tartalma azonban csöppet sem érdekelte: tökéletesen mindegy volt 
neki, szerelmes hõsök kalandjairól szól-e a történet, vagy egyszerû 
ábécéskönyv vagy imakönyv van elõtte, valamennyit egyforma 
figyelemmel olvasta; ha vegytankönyvet adnak a kezébe, azt sem 
utasítja vissza. Nem az tetszett neki, amit olvasott, hanem maga az 
olvasás, vagyis jobban mondva, az olvasás folyamata, mert lám, a 
betûbõl mindig valamiféle szó kerekedik, igaz; hogy néha csak az 
ördög tudja, mit jelent. Leginkább az elõszobában végezte az 
olvasást, fekvõ helyzetben, az ágyon, azon a matracon, amely éppen 
ennél a körülménynél fogva vált olyan lapossá és vékonnyá, mint a 
palacsinta. Olvasási szenvedélyén kívül még két olyan szokása volt, 
amely lényét jellemezte: az elsõ, hogy este vetkezetlenül feküdt le 
aludni, ugyanabban a felsõkabátban, amelyet egész nap viselt, a 
második, hogy mindenüvé magával hordozott valami állandó, 
jellegzetesen egyéni légkört, a saját bûzét, amely a lakott szobák 
áporodott szagára emlékeztetett, úgyhogy elég volt, ha ágyát, 
köpenyét és cókmókját bevitte bármely, mindaddig lakatlan helyiségbe, 
és máris úgy tetszett, mintha abban a szobában vagy tíz éve laknának. 
Amikor Csicsikov - mint finom szaglású és kényes ember - érzékeny 
orrával reggelenként az elsõt szippantotta ebbõl a levegõbõl, csak 
elfintorította az arcát, és fejcsóválva kifakadt: "Hallod-e, barátom, 
mi az ördög van veled, tán izzadsz, vagy mi... Legalább elmennél a 
fürdõbe..." Amire Petruska semmit se válaszolt, hanem sürgõsen 
belefogott valami munkába; vagy gazdája kiakasztott frakkját kezdte 
kefélni, vagy egyszerûen nekiállt a takarításnak. Hogy mit gondolt, 
miközben így hallgatott? Talán ezt: "No hiszen, megvan rólad a 
véleményem, hát nem unod negyvenszer is elismételni 
ugyanazt?" - isten a megmondhatója; nehéz kitalálni, mire gondol a 
jobbágyszolga, miközben a gazdája korholja. Szelifan, a kocsis, egész 
más ember volt... De a szerzõ már restelli is, hogy ilyen sokáig 
foglalkoztatja az olvasókat efféle alacsony sorból való emberekkel, 
tapasztalatból tudja, hogy nem szívesen ismerkednek az alsóbb 
osztályhoz tartozókkal. Már csak ilyen az orosz ember: valósággal 
töri magát, hogy a nála akár csak egy fokkal magasabb rangúval 
ismeretségbe kerüljön, és a felületes, éppen csak a köszöntésig 
terjedõ ismeretséget egy gróffal vagy herceggel többre értékeli, mint 
mással a legszorosabb barátságot. Éppen ezért a szerzõ kissé aggódik 
is hõse miatt, aki csak miniszteri tanácsos. Az udvari tanácsosok 
talán még hajlandók megismerkedni vele; de akik már a tábornoki 
rangot is elérték, azok talán olyan lenézõ pillantást vetnek rá, 
amilyennel a magunkfajta büszke emberek szokták sújtani a lábuk elõtt 
nyüzsgõ csõcseléket, vagy, ami még rosszabb - s a szerzõt igen 
fájdalmasan érintené -, gyilkos közönnyel haladnak el mellette. De 
bármily elszomorító mind az egyik, mind a másik eshetõség - vissza 
kell térnünk hõsünkhöz. Csicsikov tehát, miután még elõzõ nap kiadta 
a szükséges parancsokat, reggel igen korán felkelt, megmosakodott, és 
nedves szivaccsal tetõtõl talpig ledörzsölte magát, amit csak 
ünnepnapokon .szokott megtenni, s ez a nap véletlenül éppen vasárnap 
volt, azután megborotválkozott, oly gondosan, hogy arca sima és 
fényes lett, mint az atlasz, majd felöltötte áfonyaszínû spriccelt 
frakkját, belebújt nagy medvebundájába, végül - a szolga 
támogatásával, aki hol jobbról, hol balról fogta karon - lement a 
lépcsõn, és a csézába ült. Zajosan gördült ki a hintó a fogadó kapuja 
alól. Egy arra menõ pópa kalapot emelt elõtte; néhány mocskos ingû 
kisfiú a kezét nyújtogatta felé e szavakkal: "Nagyságos úr, adj az 
árváknak." A kocsis észrevette, hogy egyikük felkapaszkodott hátul a 
hágcsóra, rásuhintott hát az ostorral, ezután a cséza nagyokat 
zökkenve tovadöcögött a köveken. Örültek, mikor a távolban 
megpillantották a csíkos városi vámsorompót, mert ez azt jelentette, 
hogy a köves út, mint minden gyötrelem, nemsokára véget ér; Csicsikov 
feje ugyan még jó néhányszor erõsen nekiütõdött a kocsi ernyõjének, 
de azután végre sima, puha földön robogtak tovább. Alig hagyták maguk 
mögött a várost, az út mindkét oldalán a nálunk megszokott sivár 
látvány tárult eléjük: homokbuckák, tüskés cserjék, apró, gyér, 
fiatal fenyõbokrok, elperzselõdött vadhanga és más hasonló gizgaz. 
Ezután nyílegyenes utcákból álló falvak tünedeztek fel, farakás 
alakú, szürke fedelû parasztházakkal, amelyeket a kiakasztott, 
hímzett törlõkendõk mintáihoz hasonló fafaragások díszítettek. A 
kapuk elõtti lócákon báránybõr bekecses parasztok ültek, és szokásuk 
szerint ásítoztak. A kövér képû asszonyok, mellükön átkötött 
kendõben, a felsõ ablakokon nézegettek ki, az alsókon meg a borjak 
vagy a disznók. Egyszóval a szokásos kép.

Amikor már tizenöt versztányi utat megtettek, Csicsikovnak eszébe 
jutott, hogy Manyilov falujának, saját szavai szerint, valahol itt 
kell lennie, de már a tizenhatodik versztát is elhagyták, a faluból 
azonban csak nem láttak semmit sem, és ha történetesen nem 
találkoznak két muzsikkal, aligha sikerült volna eligazodniuk. Arra a 
kérdésre, hogy messze van-e még Zamanyilovka falu, a parasztok 
levették sapkájukat és egyikük - nyilván az okosabbik, akinek 
kecskeszakálla volt - így felelt:

- Talán Manyilovka, nem pedig Zamanyilovka?
